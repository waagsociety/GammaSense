---
title: Wat is Gammastraling?
---

Gammastraling (γ-straling) is onzichtbare elektromagnetische straling met een hogere energie dan ultraviolet licht en röntgenstraling.

Gammastralen zijn net zoals bijvoorbeeld licht en radiogolven een vorm van elektromagnetische straling. Ze bestaan dus uit trillende elektrische en magnetische velden. Het verschil tussen al deze vormen van elektromagnetische straling zit in de frequentie van deze trillingen, of in de energie of golflengte die gekoppeld zijn aan de frequentie.

De energie van gammastralen is zo groot dat, wanneer ze door een materiaal passeren, chemische bindingen kunnen breken en elektronen uit atomen kunnen losmaken. Men zegt ook wel dat gammastraling ‘ioniserend’ is. Dit kan zowel nuttig als gevaarlijk zijn.

Als het menselijk lichaam wordt blootgesteld aan een te grote hoeveelheid gammastraling, dan zullen er chemische bindingen in de molecules van onze cellen worden afgebroken, waardoor de levende weefsels worden beschadigd. Dit is uiteraard gevaarlijk. Op plaatsen waar gammastraling wordt geproduceerd, bijvoorbeeld in kerncentrales, moeten daarom de nodige beschermingsmaatregelen worden getroffen.

Maar gammastralen kunnen ook micro-organismen zoals bacteriën en schimmels doden. Zo kan een een dokter je bij een botinfectie bestralen met gammastralen om zo de infectie te vernietigen. Gammastraling wordt ook gebruikt om medische hulpmiddelen zoals injectienaalden te desinfecteren. Soms worden ook groenten en fruit bestraald om ongewenste micro-organismen te doden, waardoor deze langer vers blijven.